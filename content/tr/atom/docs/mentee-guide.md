---
title: "ATOM Danışan Kılavuzu"
linkTitle: Danışan Kılavuzu
description: Bu kılavuz programa başvurmuş ve bir mentor ile eşleştirilerek kabul almış danışanların programı daha iyi anlaması için oluşturulmuştur.
weight: 30
---

Bu kılavuz, [OpenTR Açık Topluluk Mentorluğu (ATOM) Programı Kuralları](../program-rules/) dahilinde yazılmıştır.

## Giriş

Açık Topluluk Mentorluğu (ATOM) Programı’na hoşgeldiniz! Programa başvurduğunuz için teşekkür ederiz.

Bu kılavuzda programın yürütülmesi sırasında faydalanabileceğiniz bazı bilgileri bulabilirsiniz.

## Danışan Görevleri

Programa kabul edilen danışanlar, mentorların tecrübesi ve bilgisinden en iyi şekilde faydalanırlar.
Bu faydalanma, odak olarak açık kaynak projeler ve topluluklarda teknik ve kültür bilgisi olmakla beraber, bununla kısıtlı değildir.
Danışan kariyer danışmanlığı da alacaktır.

Danışan bu faydalanmayı, [eğitim metodolojisi](../program-rules/#metodoloji) bölümünde anlatılan metodolojiye uygun bir şekilde gerçekleştirir.

Aynı zamanda, [program takibi](../program-rules/#program-takibi) kısmında anlatılan ve yöneticilerin mentorluk sürecini takip edebileceği mekanizmanın işleyişi ile ilgili görevleri de bulunmaktadır.

Danışan aşağıdakilerden sorumlu **değildir**:
- Mentorun şahsi işlerini yapmak
- Program dahilindeki mentor ile uzlaşılan açık kaynak proje dışındaki projelerde çalışmak

Danışanın mentor ile düzenli bir çalışma yürütebilmesi kendisi yönetimindedir. Online görüşmelerin ayarlanması gibi lojistik işler de danışan sorumluluğundadır.

Genel olarak da, danışanlar teknik gayret göstermek, açık kaynak kültürü ve yol-yordamı hakkında bilgi kazanımında bulunmak durumundadır.

Projeye, danışana ve mentorluk ilişkisine göre değişebilmekle birlikte, beklentimiz danışanların haftada 1 saat online görüşme ve 3-4 saat da teknik çalışma için bir zaman harcama ihtiyacının olacağıdır.

## Yardım

Program yöneticileri, teknik olmayan konularda size yardım etmekten mutluluk duyacaktır.

Programa kabul edilmiş danışanların, aşağıdaki durumlarda program yöneticilerinden yardım istemeleri önerilir:
- Mentorlarıyla iletişim kurmakta zorlanıyorlarsa
- Mentorlarının teknik konularda veya açık kaynak topluluk süreçlerinde yetersiz olduğunu düşünüyorlarsa
- Mentorlarıyla anlaşmazlık yaşıyorlarsa
- Program yönergelerinde belirtilmeyen bir durumla karşılaştıklarında
- Programın nasıl işlediği veya program katılımcılarından beklentiler hakkında herhangi bir soruları varsa
- Programa devam edecek motivasyon veya zamanının olmadığını düşünüyorlarsa

Danışanların herhangi bir sorunla karşılaşması durumunda, program yöneticileriyle iletişim kurmaları ve yardım istemeleri teşvik edilir.
Program yöneticileri, sorunları çözmek için uygun adımları atabilir veya sorunu ilgili kişilere yönlendirebilir.

Ayrıca, programda hiçbir şekilde zorbalık, taciz veya kötü davranışlara izin verilmez. Katılımcılar böyle bir durumla karşılaştıklarında, program yöneticilerine hemen bildirmelidirler.

## İpuçları

Programdan azami fayda sağlamak için aşağıdakiler tavsiye edilir:
- Amaçlarınızı belirleyin: Programa katılmadan önce, mentorluk süresi boyunca ne gibi hedeflere ulaşmak istediğinizi netleştirmeye çalışın ve bunu mentorunuz ile paylaşın.
- İletişim becerilerinizi geliştirin: Mentorlarınızla düzenli olarak iletişim halinde olun ve sorularınızı sormaktan çekinmeyin. Yazılı iletişim becerilerinizi geliştirerek etkili bir şekilde mentorlarınızla ve toplulukla iletişim kurabilirsiniz.
- Projenizi anlayın: Projenizin amacını, işleyişini ve kod tabanını iyi bir şekilde anlamak için zaman ayırın. Bu size açık kaynak projelerinde çalışmanın özünü anlamanıza yardımcı olacaktır.
- Topluluk etkileşimlerinde aktif olun: Github ve diğer platformlarda proje topluluklarında etkin olarak yer alın. Toplulukta paylaşılan sorunlara cevap verin ve diğer katılımcılarla etkileşimde bulunun. Bu size toplulukta tanınma fırsatı verecektir.
- Zaman yönetimine dikkat edin: Program 10 hafta sürdüğünden, proje hedeflerinizi ve mentorlarınızla planlanan takvimleri takip etmek önemlidir. Zaman yönetimine dikkat edin ve hedeflerinizi zamanında tamamlamak için çalışın.
- Öğrenmek için fırsatları kaçırmayın: Mentorlarınızdan ve topluluktan aldığınız geri bildirimleri dikkate alın. Hatalarınızı analiz edin ve nasıl düzeltebileceğinizi öğrenin. Aynı zamanda açık kaynak projelerinin genel işleyişi hakkında da öğrenmek için fırsatlar yakalayın.
- Kendinizi tanıtmaktan çekinmeyin: Kendinizi ve katkılarınızı toplulukla paylaşmaktan çekinmeyin. Bu size daha fazla fırsat sunabilir ve diğer açık kaynak projelerinde de yer almanıza yardımcı olabilir.
- Diğer ATOM danışanları ve mentorları ile bağ kurun: OpenTR [Discord Server’ına](https://discord.gg/z3ch7udV3Q) ve [Slack’ine](https://join.slack.com/t/open-tr/shared_invite/zt-2045iugc5-VgCozOqAqs297Cws7m~vgw) katılın ve etkileşimde bulunun.

