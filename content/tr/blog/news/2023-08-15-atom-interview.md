
---
title: "ATOM - Ömer Naci Soydemir ile Mülakat"
linkTitle: "ATOM - Ömer Naci Soydemir ile Mülakat"
date: 2023-08-15
---

OpenTR Açık Topluluk Mentorluğu (ATOM) Programı'nın ilk dönemini tamamladık!

Aşağıda programımızın bu ilk döneminde başarılı olan bir danışanımız olan Ömer Naci Soydemir ile yaptığımız bir mülakatı bulabilirsiniz.

ATOM Programı ile ilgili daha fazla bilgi için [ATOM Programı anasayfasına](/atom/) gözatabilirsiniz.


## Süreç

Ömer Naci, 6 yıldır yazılım sektöründe çalışan bir yazılım mühendisi. Tübitak Bilgem’de başlayan kariyeri, şu anda ING Türkiye’de devam ediyor.


Ömer Naci, ATOM programı dahilinde oldukça güzel işler başardı. Teknik bilgisi olmasına rağmen programdan önce açık kaynak katkısı olmayan Ömer Naci, mentoru Altuğ Bilgin Altıntaş’ın rehberliğinde, yeni teknik bilgi öğrenmekten daha çok açık kaynak kültürü hakkında daha fazla bilgi sahibi olarak, başta Apache Shenyu olmak üzere toplamda 3 projeye katkı verdi.

Programın ruhuna uygun olarak kendi ilerlemesini de açık ve şeffaf bir şekilde paylaşan Ömer Naci’nin ilerleme raporunu görmek için <https://omernaci.github.io/atom/progress.html> sayfasına gözatabilirsiniz.

ATOM programında, kısıtlı sürede, zaten profesyonel olarak çalışan kişilere mentorluk yapıyoruz. Bu süreçte teknik bilgi öğretmekten ziyade, danışanların açık kaynak yol, yordam ve kültürünü öğrenmelerini hedefliyoruz. Bu açıdan bakınca Ömer Naci beklentilerimizin çok daha üstünde bir performans gösterdi!

Teşekkür ederiz!

## Mülakat

**Programa başvurma nedeniniz neydi?**

Aktif olarak kullandığım teknoloji veya projelere benim de bir tuzum olsun hevesi ve hayali hep vardı. Bu program sayesinde bu hayalimi gerçekleştirmiş oldum.

**Program boyunca çalıştığınız açık kaynak projeleri hangileriydi?**

Program boyunca spring-cloud-commons ve apache-shenyu apigateway projelerine katkılarım oldu.

**Mentorunuzla olan etkileşimleriniz nasıl geçti? Mentorunuz size hangi konularda yardımcı oldu?**

Altuğ Hocamla Kata prensibini takip ederek pusulamızı oluşturduk. Bu yöntemle mevcut ve hedef durumlarımız, engellerimiz, kazanımlarımızı takip ettik. 

**Program süresince edindiğiniz en önemli beceri veya bilgi nedir?**

Büyük bir toplulukta geliştirme yapmak ve onların yaşam döngülerine dahil olmak, geliştirme yaparken tanımlı kurallara uygun yapmak ve PR oluşturma aşamalarında yapılan checklist bende de bir farkındalık uyandırdı.

**Açık kaynak projelere katkı yapma deneyiminiz nasıl bir değişim gösterdi? Programdan önce ve sonra arasındaki farklar nelerdir?**

Program öncesi nereden başlanmalı, bana uygun bir iş var mıdır gibi sorular vardı aklımda. Açılan işlerin nasıl atandığı hakkında ve süreçlerle alakalı soru işaretleri vardı. Ancak ilk PR açtıktan sonra tüm aşamalar daha net kafamda oturmuş oldu ve ilk heyecanı da yenmiş oldum :)

**Mentorunuzla olan ilişkiniz size nasıl ilham verdi? Kariyerinizde nasıl bir etki yapabilir?**

Her aşamada mentorumun yönlendirme ve tavsiyeleri iş bitirme noktasında çok kıymetliydi. Ayrıca açılan işleri dağıtma yöntemleri, işleri tasnif etme yöntemleri ve sürüm takiplerini kısaca büyük resmi anlamaya çalıştık. 

**Programın size en büyük kazanımı ne oldu? Bu kazanımların kariyer hayatınızı nasıl etkileyeceğini düşünüyorsunuz?**

Öncelikle çok kıymetli insanlarla tanışmama vesile oldu. ATOM programı içinde topluluk kültürünü yakalayabildiğimizi hissettim. Kariyerim için de altın bir bilezik gözüyle bakıyorum. Çünkü yaptığımız katkılar teknik becerimizi geliştiren ve bu becerileri kanıtlayan en büyük gösterge olduğuna inanıyorum.

**Program boyunca karşılaştığınız zorluklar nelerdi ve bu zorlukları nasıl aştınız?**

Zaman yönetimi ve katkıda bulunmayı sistematik hale getirme konusunda engeller ile karşılaşmıştım. Mentorumun tavsiye ettiği Kata yönteminin bu engelin aşılmasında çok faydası oldu.

**Başkalarına açık kaynak projelere katılmaları konusunda ne gibi tavsiyelerde bulunursunuz?**

İlk adımı atmak çok kıymetli. Bu noktada ilgilendikleri veya takip ettikleri projelerde "good first issue" etiketli işler ile başlamak süreçlerle alakalı daha net bir resim ortaya koyacaktır. Proje sahipleri bu işleri tasnif ederken ilk kez katkıda bulunacaklar için görece daha kolay işleri ve adaptasyonu kolay geliştirmeleri bu etiket altında topluyorlar. Bir diğer tavsiyem de Github ın başlattığı bir program olan “hacktoberfest” etkinliği. Her Ekim ayında, açık kaynak proje yöneticileri, yeni katkıda bulunanlara rezerv edilecek işleri açıyorlar.

**İleride programa başvurmak isteyebileceklere vermek istediğiniz bir mesaj var mı?**

ATOM programı kapsamında mentor ve danışanlar ile aslında bizimde güzel bir frekans yakaladığımızı, programa katılmak isteyen ve çekinceleri olanların da bu ortamda kolayca adapte olabileceklerini düşünüyorum.

**Gelecekte de açık kaynak projelere, mevcutta çalıştıklarınız veya başkalarına, katkı yapmayı düşünüyor musunuz?**

Açık kaynak projelere katkıda bulunma konusunda daha özgüvenli durumdayım. Bundan sonra da açık kaynağa sürekli destek verme konusunda fırsat buldukça devam etmeyi planlıyorum.
